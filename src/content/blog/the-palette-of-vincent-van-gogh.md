---
title: "สีสันสารพันสร้างกับศิลปิน"
pubDate: "2023-12-28"
---

หลายคนคงจะเคยเห็นผลงาน หรือได้ยินชื่อของศิลปินคนนี้กันมาบ้าง ไม่ว่าจะเป็นภาพ The Starry Night ราตรีประดับดาว หรือชุดภาพดอกทานตะวันสีเหลืองสดใส

Vincent van Gogh จากศิลปินตกอับสู่ผู้สร้างศิลปะอันโด่งดัง

กว่าจะมาเป็นศิลปินผู้สร้างผลงานอันเป็นตำนานในทุกวันนี้ ชีวิตของแวนโก๊ะ ต้องผ่านอะไรมาบ้าง?

หากพูดถึง ‘ความไม่แน่นอน’ แวนโก๊ะถือเป็นศิลปินที่ตลอดทั้งชีวิตต้องพบเจอกับความไม่แน่นอนหลายต่อหลายครั้ง โดยเขาเริ่มต้นจากอาชีพลูกจ้างค้างานศิลปะ จากนั้นก็หันไปศึกษาศาสนาโดยตั้งใจที่จะเป็นนักเทศน์ แต่ก็ล้มเหลวไม่เป็นท่า จากนั้นแวนโก๊ะได้ย้ายไปพำนักที่ปารีส และบังเอิญได้ค้นพบศิลปะแนวอิมเพรสชั่นนิสต์ซึ่งกำลังเฟื่องฟูอย่างมากในฝรั่งเศส ณ ขณะนั้น ด้วยวิชาความรู้สมัยที่เคยเป็นนักค้างานศิลปะ ประกอบกับทักษะการวาดภาพที่เขาสั่งสมมา แวนโก๊ะจึงเริ่มหันมาศึกษาและเริ่มทำงานด้านศิลปะด้วยตนเองอย่างจริงจัง ตลอดชีวิตศิลปินของแวนโก๊ะล้วนเป็นไปอย่างยากลำบาก ตลอดชีวิตแวนโก๊ะสามารถขายภาพวาดของตัวเองได้เพียงภาพเดียวเท่านั้น

ถึงแม้แวนโก๊ะ ล้มเหลวด้านรายได้ในอาชีพศิลปิน และมีชีวิตอยู่ด้วยความลำบากยากจน แต่ภายหลังจากที่เขาเสียชีวิต ภาพวาดของแวน โก๊ะ กลับกลายเป็นที่นิยมขึ้นมาอย่างมาก ในปัจจุบัน ผลงานที่ไม่เคยมีใครแยแสตอนที่เขายังมีชีวิต กลับกลายเป็นของล้ำค่า ราคาพุ่งพรวด จนกลายเป็นภาพวาดที่มีราคาแพงที่สุดในโลก

‘อนาคตเป็นสิ่งที่คาดเดาไม่ได้’

ตลอดทั้งชีวิตแวนโก๊ะต้องเผชิญกับความล้มเหลว ความผิดหวังนับครั้งไม่ถ้วน จนหลายคนเรียกเขาว่า ‘ศิลปินตกอับ’ แต่แล้วหลังจากแวนโก๊ะเสียชีวิต ไม่มีใครคาดถึงว่า ผลงานของเขาจะกลายเป็นที่รู้จักและโด่งดังมาจนถึงทุกวันนี้ รวมถึงตัวแวนโก๊ะเองด้วย
